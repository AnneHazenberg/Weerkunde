De onderste laag van de atmosfeer is de troposfeer. De troposfeer bereikt een hoogte van ongeveer 10 km, iets meer in de tropen (12-15 km) en iets minder (5-7 km) in de polen. In deze laag speelt het weer zich af. De gemiddelde temperatuurgradiënt is -6,5 /degree C per km stijging. De werkelijke temperatuurgradiënt kan aanzienlijk afwijken doordat in dit deel van de atmosfeer sterke verticale bewegingen kunnen optreden die zorgen voor menging en convectie. De ovengrens van de troposfeer heet de tropopause. 
De laag boven de tropopause heet de stratosfeer. Hier blijft de temperatuur  aanvankelijk constant en neemt daarna toe met de hoogte; de oorzaak hiervan is de absorptie van UV-straling door ozon (O3). Zoals we in figuur 10 kunnen zien neemt de temperatuur van de stratosfeer verder toe boven het maximum van de ozon concentratie. Dit komt doordat de absorptie van binnenkomende straling heel effectief is en ook doordat de dichtheid in de hogere luchtlagen veel geringer is. 
De verticale bewegingen in de stratosfeer zijn veel geringer dan in de troposfeer. Onder meer hierdoor blijft stof (bv. afkomstig van vulkanen) veel langer in de stratosfeer dan in de troposfeer. Stofdeeltjes blijven ook minder lang in de troposfeer omdat ze sneller in de vorm van neerslag uit de lucht vallen.
De bovengrens van de stratosfeer heet de stratopause. In de laag hierboven, de mesosfeer, neemt de temperatuur weer af met de hoogte. Boven de mesosfeer ligt de thermosfeer, waar heel hoge waarden van de temperatuur worden bereikt, ten gevolge van absorptie van zonnestraling. Doordat de dichtheid hier zo klein is, is er echter geen thermisch evenwicht. Een satelliet die zich hier bevindt, verliest sneller warmte door uitstraling dan dat deze voldoende kinetische energie via deeltjesbotsingen opneemt.
De bovenste laag heet de exosfeer. Hier is de zwaartekracht zo zwak dat de gasmoleculen uit de atmosfeer kunnen ontsnappen.
De ionosfeer is de luchtlaag waar de moleculen grotendeels geïoniseerd zijn (plasma). Door deze laag worden radiogolven weerkaatst en geleid, zodat de golven zich over grote afstand kunnen verplaatsen. De ionosfeer strekt zich uit van de mesosfeer (60 km) tot de thermosfeer. De ionosfeer is 's nachts veel geringer aanwezig doordat de invloed van de zonnestraling die de moleculen ioniseert dan afwezig is.
De atmosfeer bestaat hoofdzakelijk uit zuurstof (O2, 21%), stikstof (N2, 78%) en argon (Ar, 0,9%), en verder uit sporengassen, waarvan CO2 een belangrijke rol speelt bij het broeikaseffect. Verder is er waterdamp in variabele hoeveelheid aanwezig. De hoeveelheid bedraagt gemiddeld 0,4% maar kan oplopen tot 4% in de tropen, aan de polen is de hoeveelheid waterdamp veel geringer omdat bij lage temperaturen de lucht veel sneller verzadigd is van waterdamp. In de hogere luchtlagen komen relatief meer lichte gassen zoals waterstof voor die ook weer makkelijk kunnen ontsnappen. 
